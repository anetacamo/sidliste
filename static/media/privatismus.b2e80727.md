Pojem **privatismus** pochází z pera bulharsko-kanadské socioložky Sonii Hirt (2012). Na rozdíl od privatizace, která popisuje proces převodu majetku a s ním spojených legislativně-právních vztahů, pravidel a procedur, privatismus zachycuje kulturní nastavení společnosti, ve kterém má soukromé vlastnictví dominantní pozici. Privatismus je tak kolektivně sdílený systém představ, jehož zásadním principem je víra ve výhodnost soukromé správy majetku. Naopak veřejné vlastnictví je v tomto kontextu považováno za způsob držby, který je neproduktivní a nevhodný. Rozvoj privatismu jako určité ideologie se váže na politiku „right to buy“, spuštěnou na konci 70. let 20. století ve Velké Británii vládou Margaret Thatcherové. V prostředí postsocialistických zemí lze efekt privatismu zachytit velmi výrazně. Masivní privatizace (tzv. „big bang right to buy“ nebo „give away privatization“, viz Lux, Sunega, 2014; Murie et al., 2005) bytového fondu i dalšího státního majetku v dlouhodobém měřítku znamená přechod od jednoho extrému (vlastnictví vším lidem) do druhého (hegemonie privátního vlastnictví). 

Například v pražském prostředí tak díky spolupůsobení privatizace a efektu privatismu veřejně vlastněné byty představují méně než 5 % bytového fondu ve městě. Nejinak je tomu i v jiných městech bývalého východního bloku (Lehečka, Nessler, Liubimau, 2021). Hegemonie privátního vlastnictví v prostředí středo- a východoevropských zemí je přitom Soniou Hirt popisována takto: „východní privatismus je jako ten západní, jen na steroidech“ (Hirt, 2012). Autorka se takto snaží zdůraznit, že v západních zemích i přes dlouhodobý tlak na privatizaci docházelo k převodům méně plošně a méně razantně než v postsocialistických zemích, kde se touha obyvatel po legalizaci kvazivlastnického systému (Šmídová, 1996) projevila po pádu socialistických režimů s nebývalou silou (srov. Kharkhordin, 1997). Současná hegemonie privatismu je pak významnou překážkou při snaze o řešení bytové krize ze strany státu a místních samospráv.

#### Zdroje a další doporučená četba

- Hirt, S. A. (2012). Iron Curtains: Gates, Suburbs and Privatization of Space in the PostSocialist City. Oxford: John Wiley & Sons. 

- Kharkhordin, O. (1997). „Reveal and Dissimulate: a Genealogy of Private Life in Russia.“ Pp. 333–363 in J. Weintraub, K. Kumar (eds.). Public and Private in Theory and Practice: Perspectives on a Grand Dichotomy. Chicago/London: University of Chicago Press.

- Lehečka, M., Nessler, M., Liubimau, S. (2021). „When Private and Public React Together. Regimesof Privatization and their Consequences in Visaginas.“ Pp. 82–98 in S. Liubimau, B. Cope (eds.). Re-Tooling the Knowledge Infrastructures in Nuclear Town. Vilnius: EHU.

- Lux M., Sunega P. (2014). „Public Housing in the Post-Socialist States of Central and Eastern Europe: Decline and an Open Future.“ Housing Studies 29, 501–519. https//doi.org/0.1080/02673037.2013.875986.

- Murie, A., Tosics, I., Aalbers, M., Sendi, R., Černič Mali, B. (2005). „Privatisation and After.“ Pp. 63–84 in R. Van Kempen, K. Dekker, I. Tosics, S. Hall (eds.). Restructuring Large Housing Estates in Europe: Restructuring and Resistance Inside the Welfare Industry. Bristol: Policy Press.

- Šmídová O. (1996). „Vlastnictví a kvazi-vlastnictví bytů za socialismu a jejich postsocialistická mutace.“ Pp 116–124 in A. Olivier (ed.). Cahiers du CEFRES. N° 11, Původní a noví vlastníci. CEFRES, Praha. 
