Pojem **dostupné bydlení** se v české veřejné debatě objevuje stále častěji. Děje se tak i v
reakci na to, že bydlení se stává v posledních letech stále méně finančně dostupným. A to
jak bydlení vlastnické, kdy podle údajů Českého statistického úřadu vzrostly ceny
nemovitostí mezi roky 2015–2021 dvojnásobně (ČSÚ, 2021), tak bydlení u soukromých
pronajímatelů, kdy i nabídkové tržní nájemné rostlo rychleji než mzdy (Deloitte, 2020).
Nárůst cen nemovitostí a nabídkového nájemného dopadá pak především na určité skupiny
osob; na ty, které si hledají nové bydlení, což jsou často například mladí dospělí či lidé v
nové životní situaci (po rozvodu či rozchodu, úmrtí partnera), a také na ty, které mají nižší
šanci vyrovnat se snadno s růstem nákladů na bydlení (senioři, lidé s handicapem).

Finanční dostupnost bydlení bývá měřena tím, jakou část ze svého příjmu domácnost
vynakládá na výdaje spojené s bydlením (tj. na nájemné či splátky hypotečního úvěru,
náklady na energie). Částka vyšší než 30 % z příjmů domácnosti bývá považována za
vysokou a zasahující do životní úrovně domácnosti. Je však nutné brát v potaz i absolutní
výši příjmů domácností, kdy nízkopříjmové domácnosti mohou být ohroženy chudobou, i
když vynakládají nižší podíl příjmů jen za bydlení.

V otázce ne/dostupného bydlení jsou vedle finanční otázky důležité i další aspekty; některé
skupiny domácností mohou mít zkušenost s marginalizací a diskriminací na trhu bydlení,
může být pro ně obtížné získat hypoteční úvěr a podobně (více viz hesla gentrifikace,
vymístění). Co je podstatné, otázka (ne)dostupnosti bydlení není dočasnou nebo náhodnou
situací, ale souvisí se strukturálními globálními proměnami systému bydlení a tím, že stále
více převládá marketizace, komodifikace a financializace bydlení (viz jednotlivá hesla). V
tomto smyslu roste tlak na to maximalizovat zisk jak v rámci nájemního bydlení, tak v rámci
segmentu vlastnického bydlení. Jako možné řešení se nabízí bydlení dekomodifikovat a
akcentovat jeho užitnou hodnotu, poskytovat jej v rámci veřejných institucí, vytvořit nový
demokratický půdorys spolupráce domácností, soukromých a veřejných aktérů (více viz
heslo participativní bydlení), který obyvatelům umožní mít větší kontrolu nad náklady na
stavbu i například nad výší nájemného pro údržbu bytového fondu (Samec, 2018).

#### Zdroje a další doporučená četba

- ČSÚ (Český statistický úřad) (2021). _Indexy realizovaných cen bytů._
  https://www.czso.cz/csu/czso/indexy-realizovanych-cen-bytu-1-ctvrtleti-2021
- Deloitte (2020). _Analýza nájemního bydlení v Praze._ Praha: Deloitte.
  https://www.praha.eu/file/3177980/_03_Deloitte_Analyza_najemniho_bydleni_2020_10_05.p
  df
- Klusáček, J. Greineder, M., Lesák, V., Kowaliková, I. (2021). _​​Bydlení jako problém. Zpráva o
  vyloučení z bydlení 2021._ Praha: Iniciativa Za bydlení.
- OECD (2021), _Housing Affordability in Cities in the Czech Republic,_ OECD Urban Studies, OECD Publishing, Paris, https://doi.org/10.1787/bcddcf4a-en.
- Samec, T. (ed.) (2018). _Jak zajistit dostupné bydlení? Praha: Sociologický ústav AV ČR._
  https://www.soc.cas.cz/sites/default/files/publikace/samec_ed._-
  \_jak_zajistit_dostupne_bydleni.pdf. Dostupné také: http://dostupnebydleni.soc.cas.cz
