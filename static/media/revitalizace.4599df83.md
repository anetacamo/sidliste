**Revitalizace** jako terminus technicus v urbanismu a architektuře popisuje proces obnovy či oživení chátrajícího či stagnujícího objektu či oblasti. Ve veřejných diskusích je pak tento pojem často obohacen o sociální rozměr, tedy o fakt, že s revitalizací se mění i společenský charakter fungování dané části města, mikrookrsku či veřejného prostranství. V developerském žargonu revitalizace často představuje základní argumentační rámec obhajoby dostavby, přestavby či další proměny prostředí města. Revitalizace je tak dominantně rámována ekonomickými procesy, které mají dopady především v podobě obyvatelnosti a soběstačnosti dané lokality a všeobecně sdílené potřeby stavět, rozvíjet a transformovat. 

Revitalizace má i stinné stránky. Často problematicky operuje s prostředím, které je již obýváno. Jinými slovy revitalizace, tedy proměna života lokality, může ohrožovat stávající obyvatele. Na ty mohou zásadně dopadat projevy gentrifikace a vymístění, které z revitalizace zpravidla vyplývají (Huse, 2014). Bývá tak opomíjeno, že méně viditelní, movití a adaptibilní obyvatelé mají především „právo zůstat“ („right to stay put“, Hartman, 1984), a mělo by jim být umožněno na životě čtvrti dále participovat. Současné vytváření i přetváření města a městského prostoru tak znamená oživení (revitalizaci) jen pro některé vrstvy obyvatelstva. Revitalizaci proto bez zvážení a monitoringu efektů výše zmíněných přidružených procesů nelze náležitě a dostatečně zhodnotit.

#### Zdroje a další doporučená četba

- Hartman, C. (1984). Right to stay put, reprinted in: Between Eminence and Notoriety. New Brunswick, NJ: CUPR Press.

- Huse, T. (2014). Everyday Life in the Gentrifying City: On Displacement, Ethnic Privileging and Right to Stay Put. Farnham: Ashgate.

- Newman, K. (2006). The Right to Stay Put, Revisited: Gentrification and Resitance to Displacement in New York City. Urban Studies 2006, 43 (1), 23-57.


