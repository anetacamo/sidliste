**Participativní bydlení** je pojem, který odkazuje na řadu různých a variabilních forem bydlení, které mají společné to, že více domácností demokraticky rozhoduje o tom, jaké aspekty bydlení bude společně sdílet. Konkrétně spolu mohou sdílet majetková práva k nemovitosti, finanční náklady a zisky, prostor, sociální kontakty, spolupracovat na organizaci projektu. Důležitým aspektem je přitom právě ona aktivní účast na demokratickém rozhodování a kontrole určitého projektu bydlení – jeho výstavby, správy či případného zániku či transformace.

Pojem participativní bydlení tak odkazuje k praxi, která je především v zahraničí realizována například v rámci tzv. baugruppe, družstev, ekovesnic, syndikátu nájemníků a podobných právních forem. V České republice je tento segment v současnosti spíše okrajový, a jestliže historicky (především v meziválečném období a částečně v období socialismu) existovala bytová družstva, ve kterých byl přítomen participativní prvek, tak v současnosti je v nich participativní prvek spíše marginální. 

V reakci na nedostupnost bydlení nicméně některé veřejné instituce a aktéři, jako jsou konkrétní města a obce, státní správa a další, volají po renesanci forem bydlení s participativními prvky: podpoře družstevního bydlení, rozvoji spolkového bydlení a prohloubení komunitních prvků například v souvislosti s bydlením pro určité skupiny (senioři, mladí lidé apod.). 

Výrazným limitem pro rozvoj těchto forem bydlení je však stále institucionální nastavení, které favorizuje individuální formy; chybí konkrétní politická opatření (zákony, vyhlášky, strategie a akční plány), které by ulehčily veřejným aktérům podporu konkrétních projektů, chybí možnosti financování a připravenost soukromých aktérů (například bank) pro spolupráci s netradičními zájemci o financování – ve formě kombinující právní strukturu družstva či zapsaného spolku. 

#### Zdroje a další doporučená četba

- Czischke, D., C. Carriou, R. Lang. 2020. „Collaborative Housing in Europe: Conceptualizing the Field.“ Housing, Theory and Society 37 (1): 1–9,

- Guzik, H., (ed). (2017) Bydlet spolu: kolektivní domy v českých zemích a Evropě ve 20. století. Řevnice: Arbor vitae. 287 stran. 

- Hurlin, L. (2019). „Mietshäuser Syndikat: collective ownership, the „housing question“ and degrowth.“ Pp. 233–43 in A. Nelson, F. Schneider (eds.). Housing for Degrowth: principles, models, challenges and opportunities, Routledge Environmental Humanities. 

- Špičáková, B. (ed.). (2014). Sídliště Solidarita. Kostelec nad Černými lesy: Archiv výtvarného umění. 

- Tummers, L. (2016). The re-emergence of co-housing in Europe. Routledge

- Zimmermann, P. (2014). Co-building the city with participatory housing in Strasbourg (France). Strasbourg: Energy Cities.
