Velmi záhy po roce 1989 musela státní správa začít řešit problémy spojené se správou bytového fondu ve vlastnictví státu, podniků či bytových družstev. Skutečnost, že stát převedl velkou část bytového fondu na obce a města, která neoplývala prostředky na jejich údržbu, se v tehdejší době propojila s efektem, tzv. kvazivlastnictví (Šmídová, 1996). Kvazivlastnictví popisuje všeobecný trend, kdy socialistické právo na užívání bytu neformálně znamenalo v podstatě dědičnou držbu nemovitosti (Marcuse, 1996), a existovali tak jednotlivci i celé koalice, které za socialismu vlastnické právo imitovali. Velká část populace tak byla na soukromé vlastnictví připravena, co víc, toužila po něm (viz pojem privatismus).

**Privatizace bytového fondu** v postsocialistických zemích představuje největší přesun majetku v dějinách lidstva. Privatizace bytového fondu v prostředí České republiky neprobíhala tak rychle jako například v Litvě či Maďarsku (Gorczyca, 2016; Hegedüs, Tosics, 1996; Sládek, 2013), lze ale konstatovat, že o to důsledněji. Existující bytová družstva během 90. let přešla do formy tzv. společenství vlastníků jednotek, které na rozdíl od právního statutu bytového družstva dovoluje vlastníkům se svými byty v zásadě svobodně nakládat a například jimi i ručit. U bytových objektů ve vlastnictví státu, podniků či měst často nejprve docházelo k převodu na bytová družstva, z nichž se následně vyčleňovala právě společenství vlastníků. 

K **privatizaci bydlení** docházelo daleko viditelněji a plošněji na panelových sídlištích, která nebyla (vyjma pozemků pod budovami) zatížena restitučními nároky (Lehečka, 2021). Od počátku 90. let tak privatizací na sídlištích prošly stovky tisíc bytů po celé České republice a děje se tak i v současnosti. Vedlejším a vesměs pozitivním efektem této privatizace je určitá míra stabilizace rezidenční struktury některých čtvrtí, kterým byla po roce 1989 předpovídána stagnace (Gibas, 2019; Špačková, Pospíšilová, 2017). 

#### Zdroje a další doporučená četba

- Bazac-Billaud L. (2012) Sociální dopad privatizace bytů na sídlištích: příklad Prahy 13. Pp. 138-144 in A. Oliver (ed.), Cahiers du CEFRES No. 11. Původní a noví vlastníci, CEFRES, Praha.

- Gibas, P. (2019). „Privatizace sídlišť odvrátila vznik ghett.“ Mladá fronta DNES, 28/3/2019. Dostupné na: www.soc.cas.cz/sites/default/files/soubory/mf-dnes-praha-2019-03-28-strana-18.pdf.

- Gorczyca, K. (2016). „The Social Transformation of Large Housing Estates in Poland at the Turn of the 21st Century.“ Sociologický časopis/Czech Sociological Review, 52 (6), 861–892. https://doi.org/10.13060/00380288.2016.52.6.289.

- Hegedüs, J., Tosics, I. (1996). „The Disintegration of the East European Housing Model.“ Pp. 15–40 in D. Clapham, J. Hegedüs, K. Kintrea, H. Kay, I. Tosics (eds.). Housing Privatization in Eastern Europe. Contributions in Sociology. Westport / London: Greenwood Press.

- Lehečka M. (2021). Panelstories. Etnografie (re)produkce prostoru panelového sídliště Černý Most. Disertační práce. Praha: FHS UK.

- Marcuse P. (1996). „Privatization and Its Discontents: Property Rights in Land and Housing in the Transition in Eastern Europe.“ Pp. 119–191 in G. Andrusz, M. Harloe, I. Szelenyi (eds.). Cities after Socialism. Oxford: Blackwell.

- Sládek J. (2013). „The Privatisation of State Housing Stock in the Czech Republic – a Path Dependent Process?“ Sociológia, 45 (3), 267–289.

- Šmídová O. (1996). „Vlastnictví a kvazi-vlastnictví bytů za socialismu a jejich postsocialistická mutace.“ Pp. 116–124 in A. Olivier (ed.). Cahiers du CEFRES. N° 11, Původní a noví vlastníci. CEFRES, Praha. 

- Špačková, P., Pospíšilová, L. (2017). „Demografický a socioekonomický vývoj českých sídlišť: stejné nebo diferencované trajektorie vývoje.“ Pp. 314–325 in L. Skřivánková, R. Švácha, M. Koukalová, E. Novotná (eds.). 2017. Paneláci. 2: Historie sídlišť v českých zemích 1945–1989: kritický katalog k výstavě Bydliště – panelové sídliště: plány, realizace, bydlení 1945–1989. Praha: Uměleckoprůmyslové museum. 

