**Vymístění** (displacement) popisuje proces, během něhož jsou z proměňujících se čtvrtí pod vlivem revitalizace a gentrifikace vytlačováni obyvatelé, kteří si život v lokalitě nejsou schopni dovolit (Marcuse, 1985; Madden, Marcuse, 2016). K vymístění může docházet různou intenzitou – individuálně (často bez povšimnutí širšího sousedského okolí) či hromadně, pokud nový majitel nemovitosti prostřednictvím navyšování cen, výpovědi z nájmů či dalších strategií vytlačuje stávající obyvatele. 

V českém prostředí jsou **fyzickým vymístěním** ohroženi především senioři, rodiče samoživitelé a marginalizované skupiny obyvatel a častěji lidé bydlící v soukromém nájemním bydlení (Lehečka, 2019). V důsledku vymístění obyvatel mohou obavy z vymístění postihnout i poskytovatele služeb, které se v procesu proměny čtvrti staly méně konkurenceschopnými a neatraktivními. V praxi tak může kavárna s fair-trade kávou nahradit tradiční cukrárnu s bufetem na rohu náměstí.

K vymístění nemusí docházet jen fyzicky. Méně viditelné, ale velmi důležité dopady gentrifikace popisuje pojem **symbolické vymístění** (Atkinson, 2015). Jedná se o proces, kdy se pod tlakem změny prostředí, služeb a obyvatelstva v sousedství někteří tradiční obyvatelé cítí v lokalitě jako v cizím prostředí. Důležité je, že u symbolicky vymístěných obyvatel není vyvíjen formální tlak na odstěhování (Kährik, 2021). Jedná se o tlak subjektivní. Hodnocení podléhá osobním kritériím jednotlivce – mizí spřátelení sousedé, zavírají tradiční obchody, nevyhovují služby, protože jsou neužitečné a nedostupné. 

**Symbolické vymístění** může souviset s procesem turistifikace určitých částí města a fenoménem přílišného turismu (tzv. overtourismu). V dlouhodobém horizontu pak pocit symbolického vymístění vede k touze přestěhovat se jinam, a tedy k vymístění fyzickému. V procesu revitalizace a gentrifikace tak čtvrti ztrácejí svoji sociální rozmanitost a dochází k další prostorové segregaci obyvatel města.

#### Zdroje a další doporučená četba

- Atkinson, R. (2015). „Losing One’s Place: Narratives of Neighbourhood Change, Market Injustice and Symbolic Displacement.“ Housing Theory and Society, 32 (4): 373–388.

- Huse, T. (2014). Everyday Life in the Gentrifying City: On Displacement, Ethnic Privileging and Right to Stay Put. Farnham: Ashgate.

- Kährik, A. (2021). „Symbolic displacement revisited: Place-making Narratives in Gentrifying Neighbourhoods of Tallinn.“ International Journal of Urban and Regional Research, 45 (5), 814–834. 

- Lehečka, M. (2019). „To Own or Not to Own. Post-socialist Housing Policy, Privatism and Regimes of Vulnerability in Prague, Czech Republic.“ Archivio Anthropologico Mediterraneo 21 (2), 1–15. Dostupné na adrese: https://journals.openedition.org/aam/2228.

- Madden, D. J., Marcuse P. (2016). In Defense of Housing: The Politics of Crisis. London: Verso.

- Marcuse, P. (1985). „Gentrification, Abandonment, and Displacement: Connections, Causes, and Policy Responses in New York City.“ Wash. U. J. Urb. & Contemp. L. 28: 195.



