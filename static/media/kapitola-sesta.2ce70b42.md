Od doby svého vzniku v sobě panelová sídliště spojují dvě zdánlivě protikladné ideje. První je představa o sociální a ekonomické rovnosti jejich obyvatel, plynoucí především z podobných proporcí a charakteristik přidělovaných bytů. Druhou je myšlenka, že na sídlištích může být dosaženo toho, aby spolu v jedné čtvrti bydleli zástupci různých profesí: dělníci, inženýři, řemeslníci i profesoři28. Tuto profesní různorodost svých obyvatel si pražská sídliště uchovala až do současnosti, zároveň se na nich v posledních letech objevuje nový typ různorodosti: etnické či národností. Narušení etnické a národnostní homogenity společnosti je jedním z mnoha důsledků transformačních procesů po roce 1989 a hlavní město Praha, disponující rozmanitým pracovním trhem, se stalo pro řadu cizinců místem, kde mohli hledat nový domov. Tato kapitola se zaměřuje na to, jak nově příchozí nachází domov na pražském Jihozápadním Městě, a na to, jak se nová různorodost na daných sídlíštích (ne)projevuje.

Prahu jsme v roce 2020 mohli považovat téměř za globální metropoli, co se týče etnického složení obyvatel. V říjnu 2020 evidovalo Ministerstvo vnitra na jejím území 223 608 cizinců se zaevidovaným přechodným či trvalým pobytem29. Dlouhodobě v Praze žije nejvíce (původem) Slováků, Ukrajinců, Vietnamců a občanů Ruské federace a je to právě přítomnost velkého množství lidí z postsovětského prostoru, která je, na rozdíl od západních metropolí, pro Prahu typická. V Praze zároveň žijí tisíce lidí, kteří získali české občanství nebo se v Česku již narodili a nemusí se ke svému původu hlásit. Ve statistikách cizinců se tak neobjevují, ačkoli k různorodosti pražského prostoru přispívají. "Moje dcera se narodila už v Praze, je tedy Češka, zároveň se ji ale snažím vychovávat tak, aby se považovala i za Rusku," uvedl například respondent Pavel v jednom z rozhovorů, které vznikají u příležitosti natáčení dokumentu pro Český rozhlas.

Tomu, jak a kde cizinci v Česku a v Praze bydlí se věnovalo velké množství akademických studií30, ale i těch na pomezí výzkumu akademického a aplikovaného, jako byl projekt Arrival City, realizovaný studiem Anthropictures ve spolupráci se studenty Fakulty humanitních studií UK. Zaměřoval se na souvislost mezi migrací a charakterem pražských sídlišť na příkladu Jihozápadního Města, zahrnujícího Nové Butovice, Lužiny a Hůrku. Na Jihozápadním Městě je počet cizích státních příslušníků z pražských sídlišť nejvyšší. Jestliže podle Sčítání lidu, domů a bytů žilo v Nových Butovicích a na Hůrce v roce 2011 přibližně 28%31 obyvatel s jiným než českým občanstvím, tak podle aktuálnějších statistických dat Ivany Přidalové32, potvrzených terénním výzkumem Anthropictures z roku 2018, tvořil v některých konkrétních lokalitách na daných sídlištích podíl cizinců až 40%33, nicméně vysoký počet cizích státních příslušníků, většnou mezi 10-20%, najdeme i na dalších pražských sídlištích.

Na Jihozápadním Městě pochází největší počet migrantů ze zemí bývalého Sovětského svazu - z Ruska, Ukrajiny, Běloruska. Například na pobočce Integračního centra Praha, o. p. s., tvoří zhruba třetinu klientů občané Ukrajiny, o něco méně jich je původem z Ruska a až s velkým odstupem z dalších zemí34. To ukazuje jak na národnostní strukturu nově příchozích, tak na to, kdo z cizinců žijících na Jihozápadním Městě (ne)vyhledává institucionalizované poradenství.

Koho tito nově příchozí nahrazují? Po roce 1989 docházelo k mírnému odlivu obyvatel z pražských panelových sídlišť, kdy se hlavně lidé s vyšším socioekonomickým statusem po změně režimu stěhovali především do okolí Prahy, do blízkých obcí nebo do nově vznikajících suburbií. Začátkem devadesátých let se tak objevily obavy, že česká sídliště postihne osud některých předměstí v západní Evropě. Nic takového se ale nestalo, a to hlavně díky majetkovému uspořádání, konkrétně masové privatizaci bytového fondu, která do značné míry zafixovala původní složení obyvatelstva, jak ukazuje Ondřej Špaček v kapitole Střední třída na pražských sídlištích. Na starších sídlištích navíc dochází k jistým úbytkům i kvůli stárnutí a vymírání jejich původních obyvatel. Odcházející obyvatele nahrazovali a nahrazují právě nově příchozí, kteří ovšem zcela nepokryjí přirozený úbytek, celkové počty obyvatel na sídlištích se tak postupně mírně snižují. Vyjma etnicky nejsmíšenějších sídlišť, jako jsou Nové Butovice (nárůst o 3500 obyvatel) a Černý Most (nárůst o 5000 obyvatel), počet obyvatel sídlišť mezi lety 2001 a 2011 nestoupl. Naopak nominální počty často klesají. Asi nejvyýraznějším úkazem tohoto fenoménu je sídliště Letňany. Přestože zde počet obyvatel s jiným než českým občanstvím stoupl ze 200 na necelé 2000 (téměř o 900 %), celkový počet obyvatel sídliště stoupl za deset let pouze o 500, a to i přes masivní nástavby na zdejších panelácích35. V následujících letech tak bude postupná proměna sídlišť pokračovat, kdy v důsledků předávání bytů mezi generacemi bude zřejmě docházet k dalším prodejům a příchodu nových - s největší pravděpodobností etnicky a národnostně různorodých - obyvatel.

Jeden z hlavních důvodů, proč si nejen nově příchozí cizinci sídliště oblíbili, je ekonomická dostupnost bydlení, i když právě o tomto faktoru bychom mohli mluvit spíše v minulém čase. Zhruba v posledních pěti letech ceny nájmů a nemovitostí v Praze prudce stouply. Zatímco před rokem 2015 byly byty pro střední třídu relativně dostupné, v současnosti si její příslušníci často nemohou dovolit ani byty na periferiích metropole. Změnu podmínek reflektují i moji respondenti. "Před deseti lety jsme si mohli pořídit byt přímo u metra, dnes by to se stejným platem nebylo vůbec možné," uvedl v rozhovoru respondent Ilja. Stejnou zkušenost má i Pavel. "V roce 2010 jsem za náš byt zaplatil 4 600 000,-, jeho současná cena je asi 8 až 10 milionů. Dnes bych neutáhl ani hypotéku, ani nájem."

Výstupy projektu Arrival City také ukázaly, že si cizinci, podobně jako místní, vybírají život na Jihozápadním Městě (a sídlištích obecně) nejen kvůli ekonomické dostupnosti, ale vysoce cení také zdejší kvalitu života - rozlehlá a upravená veřejná prostranství, zeleň, hřiště a další místa pro volnočasové aktivity, širokou paletu služeb a v případě Jihozápadního Města i dobré spojení s centrem. "V centru máte milion turistů, je problém si tam koupit rohlík, všude auta...," shrnuje Pavel. Pro příchozí ze zemí bývalého Sovětského svazu je vzhledem k tamní rozšířenosti sídlištního typu zástavby bydlení v těchto čtvrtích vcelku běžnou a přirozenou zkušeností. Kritika sídlištní výstavby, objevující se v československém a poté českém diskurzu a projevující se v popkultuře (např. ve filmu Panelstory), jak podrobněji ukazuje Michaela Janečková v kapitole Panelová sídliště ve filmu v období státního socialismu: nadšení a kritické ohlasy, zdá se, není mezi nově příchozími tak rozšířená.

Nově příchozí přispívají k různorodosti pražských sídlišť také proměnou jejich materiality, jak ukazuje Tomáš Princ v kapitole Proměny pražských sídlišť okem fotografa, a přinášejí různorodost i v detailech, jako jsou jména na zvoncích, cizojazyčné nápisy a vizuální estetika nejrůznějších provozoven, typicky obchodů s ruskými potravinami, které ovšem často využívají i Češi. Na druhou stranu, etnickou různorodost nad rámec těchto subtilních symbolických prvků je při běžné procházce Jihozápadním Městem obtížné vypozorovat. Marie Heřmanová s Michalem Lehečkou v této souvislosti hovoří o "neviditelné diverzitě"36. Kolektivistický a unifikovaný prostor panelových sídlišť, budovaných pro "nového socialistického člověka", tak díky své anonymitě umožňuje nově příchozím bezpečně se v něm usadit. Etnicita zde tedy do jisté míry ztrácí svůj význam, nezpůsobuje tak, že by nově příchozí "vyčnívali" a působili pro někoho "nepatřičně". Na příkladu nově příchozích cizinců se ukazuje, že sídliště zůstávají funkčními urbánními celky i do budoucna, především v tom smyslu, že jsou schopna absorbovat různorodost i vytvářet prostor podporující rovnost svých obyvatel.

- Viz například Sídliště Ďáblice: Architektura pro lidi (2019). Praha: Spolek přátel sídliště Ďáblice.

- Viz Ministerstvo vnitra ČR. Cizinci s povoleným pobytem. Dostupné: https://www.mvcr.cz/migrace/clanek/cizinci-s-povolenym-pobytem.aspx?q=Y2hudW09MQ%3d%3d.

- Více viz Hasman, J., Novotný, J. (2017). Kdo, odkud, kam a s kým: prostorová příbuznost migračních skupin na globální, národní i lokální úrovni. Praha: Nadace Nadání, Josefa, Marie a Zdeňky Hlávkových; Drbohlav, D., Medová, L., Čermák, Z., Janská, E., Čermáková, D., Dzúrová, D. (2010). Migrace a (i)migranti v Česku. Kdo jsme, odkud přicházíme, kam jdeme? Praha: Sociologické nakladatelství (SLON); Valenta, O. (2012). Cizinci v Praze: prostorová koncentrace Slováků, Ukrajinců a Vietnamců in M. Ouředníček, J. Temelová. (eds.). (2017). Sociální proměny pražských čtvrtí Praha: Academia pp. 92-115; Ouředníček, M., Přidalová, I. (2017). Role zahraniční migrace v měnící se sociálně prostorové diferenciaci Prahy. Sociologický časopis / Czech Sociological Review 53 (5): 659-692.

- Němec. M., Brabec, T. (2015). Analýza sociální struktury velkých pražských sídlišť mezi lety 2001 a 2011. Praha: Institut plánování a rozvoje hl. m. Prahy. Dostupné: www.iprpraha.cz/uploads/assets/dokumenty/obecne/analyza-vyvojesocialni-struktury-velkych-prazskych-sidlist-mezi-lety-2001-a-2011-final.pdf.

- Přidalová I. (2017). Cizinci a lokální sociální prostředí: případová studie Hůrka in M. Ouředníček, J. Jíchová (eds.). Sociální prostředí Prahy: město na prahu 21. Století. Praha: Academia, pp. 120-149.

- Heřmanová, M., Lehečka, M. (2019). Arrival City. Invisible Diversity at Prague's Housing Estates. Informationen zur Raumentwicklungn (2): 58-67.

- Informace poskytli autorce zaměstnanci pobočky Integračního centra Praha, o. p. s., v prosinci 2020.

- Němec, M., Brabec, T. (2015). Analýza sociální struktury velkých pražských sídlišť mezi lety 2001 a 2011, Praha: Institut plánování a rozvoje hl. m. Prahy. Dostupné: www.iprpraha.cz/uploads/assets/dokumenty/obecne/analyza-vyvojesocialni-struktury-velkych-prazskych-sidlist-mezi-lety-2001-a-2011-final.pdf.

- Viz Heřmanová, M., Lehečka, M. (2019). Arrival City. Invisible Diversity at Prague's Housing Estates. Informationen zur Raumentwicklungn (2): 58-67.
