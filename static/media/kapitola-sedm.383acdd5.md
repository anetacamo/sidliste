"Ten pocit [z přestěhování se na Černý Most] byl super, protože se mi splnilo to mý bydlení, protože jsem najednou dostala byt 3 + 1, kdy předtím jsem bydlela v hodně malém bytě. Co jsem se bála, tak to byly finance, protože ty se řeší pořád, ale pracovně jsme to v pohodě dali. Krásný bydlení, dostupnost, bylo tady to obchodní centrum."
obyvatelka sídliště Černý Most, 53 let

Dne 30. listopadu 1997 došlo ke slavnostnímu otevření Centra Černý Most, tehdy největšího nákupního střediska v Praze, a následující rok byl pro sídliště význačný prodloužením linky metra B až na současnou konečnou. Nákupní centrum na "Čerňáku" je dodnes symbolem občanské vybavenosti přilehlého sídliště, které patří mezi nejmladší v Praze, kdy převážná část vznikala až v pozdní fázi osmdesátých let. Černý Most byl totiž stavěn ve čtyřech etapách. První z nich, projektovaná na počátku sedmdesátých let 20. století, vznikla kolem dnešní stanice metra Rajská zahrada a poslední právě kolem konečné stanice metra. Tyto části se architektonicky i urbanisticky od sebe liší v plánech zhruba o dvacet let, takže se zde odráží i značný posun od typické modernistické architektury k architektuře připomínající blokovou (uliční) zástavbu.

Sídliště Černý Most a jeho veřejná prostranství stály od té doby poměrně dlouho stranou zájmu urbanistů a plánovačů. V posledních letech se ale diskuse o potřebě revitalizace, alespoň části zdejšího sídliště, stala i díky strategické práci zdejší městské části tématem i pro širší veřejnost. Takzvaný "Čerňák" se tak může vymanit z pozice, kdy je vnímán spíše jako v určitém ohledu "nepovedené" sídliště. Přestože by bylo možné na území Prahy 14 najít více příkladů plánované nebo probíhající revitalizace, tak z důvodu obsáhlosti tématu se v této kapitole společně zaměříme hlavně na jednu část Černého Mostu. Konkrétně se budeme zabývat plány na revitalizaci bloku okolo ulice Vybíralova, který je urbanisticky součástí stavby sídliště Černý Most II, v blízkosti známého Komunitního centra Plechárna. Obyvatelé této části Černého Mostu už pět let čekají na projednání a schválení revitalizace v lokalitě vymezené ulicemi Vybíralova, Bryskova a Kpt. Stránského.

Pro dnešní rozvoj sídliště je zcela klíčová a určující proměna majetkoprávních poměrů po roce 1989, ale i po roce 1994, kdy se z velké Prahy 9 sídliště osamostatnilo a spolu s přilehlými částmi se stalo Prahou 14. Jak se po odpojení obě městské části do dneška proměnily v oblasti pozemkových vztahů, bude patrné na konci této kapitoly. Část bytového fondu byla dána do majetku nové městské části a část zůstala pod přímou správou hl. m. Prahy. Nezanedbatelná část bytů v okolí Vybíralovy ulice byla už od svého vzniku ve vlastnictví velkých bytových družstev, jako například SBD Praha, a byla v devadesátých letech poměrně pohodlně převedena do formy společenství vlastníků jednotek. Valná většina veřejných prostranství ale zůstala ve správě Magistrátu hl. m. Prahy, a tedy akciové společnosti Technická správa komunikací, u některých pozemků navíc dodnes nejsou zcela vyřešeny restituční nároky. Majetková struktura bytového fondu se od té doby příliš nezměnila, nicméně je otázka, zda a jak přesně bude probíhat plánovaná privatizace zbytku obecního bytového fondu, nyní pozastavená na úrovni magistrátních bytů, ale postupně se uskutečňující na úrovni bytů městské části.

V současnosti tak zdejšími obecními byty disponuje nejvíce Magistrát hl. m. Prahy (cca 3000); pro představu druhá městská část Prahy, kde má Magistrát nejvíce bytů, je Praha 17 - Řepy, která má přibližně 800 magistrátních bytů. V oblasti okolo Vybíralovy ulice však Magistrát i městská část vlastní naprosté minimum bytů v řádu nižších desítek. Vlastnictví veřejných prostranství je zde však téměř výhradně obecní (magistrátní). Jedná se tedy o zjevně paradoxní situaci ve vztahu k sousedství a veřejnému prostoru v lokalitě, která však v kontextu Prahy není nijak výjimečná.

Potřebu revitalizace formulovali zaměstnanci Institutu plánování a rozvoje hlavního města Prahy (IPR): "Zanedbaná zeleň, anonymita obyvatel a nedostatek volnočasových aktivit - to jsou nejčastější neduhy pražských sídlišť. Praha dosud často jejich problémy přehlížela, ač v panelových domech žije více než třetina Pražanů. (...) První lokalitou, na kterou se bude soustředit, je část sídliště Černý Most", jak se psalo na webových stránkách IPR v roce 201537. O daném projektu tzv. "Vybíralka 25" také již pět let píší různá média, a většinou s ambiciózními titulky: "Praha pokračuje v přípravě revitalizace sídliště Vybíralka"38 nebo "Lidé se na sídliště jedou akorát vyspat. Praha započne změnu na Černém Mostě"39. I když se může zdát, že projekt Vybíralka 25 představuje vlajkovou loď revitalizace sídliště, pro některé místní obyvatele to není jediný klíčový moment obnovy veřejných ploch:

"Uliční prostor se za posledních 30 let moc nezměnil, chodníky stále ještě chátrají, jsou tam různé výmoly a díry. V posledním roce jsem prošel všechny ulice na Černým Mostě a ty díry nafotil, teď jednáme s Magistrátem, aby se s tím něco stalo."
obyvatel sídliště Černý Most, 39 let

Kromě výmolů a děr v chodnících se objevuje také téma rekonstrukce autobusového terminálu na konečné metra linky B. Právě prostor konečné metra a nepřehledné autobusové nádraží může přispívat k obrazu Černého Mostu jako zavrhované části Prahy. Magistrát hl. m. Prahy proto v roce 2020 nechal zpracovat zatím neveřejnou studii na rekonstrukci celého autobusového nádraží. Veřejnosti by tato studie měla být představena v první polovině roku 2021. Půjde tak o další koncepční rozvojový dokument, který bude v následujících letech čekat na to, zda a jak se jej podaří realizovat. Na svou revitalizaci čeká i Centrální park, rozléhající se mezi první a druhou částí sídliště Černý Most. Naděje části místních obyvatel na revitalizaci různých míst sídliště, zahrnující jejich názor, ale doposud nedošly dál než do fáze studie. První vlaštovkou je rekonstrukce parteru před ZŠ Vybíralova, která byla zahájena na podzim roku 2020.

I drobné ošetření malých "odřenin a zlomenin" v podobě rozbitých chodníků by v místních obyvatelích mohlo vzbudit kus důvěry k dotažení revitalizace sídliště podle jejich požadavků a preferencí. Pro místní obyvatele může být důležité nejen opravit část chodníků, ale také "být slyšen", respektive "být slyšen a uznán jako relevantní hlas při diskusi, co se bude dít na veřejných plochách sídliště":

"Když jsem se sem nastěhoval [rok 2004], tak Černý Most sloužil jako noclehárna, tady nebyl žádný komunitní život a pro mě je trochu zázrak, co se tady podařilo nastartovat, ta participace občanů. Se změnou ve vedení radnice před deseti lety se podařila nastartovat změna v myšlení občanů, kteří přestali vnímat Černý Most jako noclehárnu. Ze začátku na akce přicházelo třeba dvacet lidí, teď vidím, že lidi mají zájem. Plechárna tady udělala hodně, udělali obrovský kus práce. Díky práci Anthropictures lidi získali pocit, že se s nimi někdo baví." obyvatel sídliště Černý Most, 39 let
Význam participativního plánování pro kvalitu života některých místních aktivních obyvatel se ukázal i během terénního výzkumu v citátu zmíněného antropologického studia Anthropictures. To zahájilo svou činnost na Černém Mostě již během podzimu 2014, kdy ve spolupráci s některými z obyvatel přilehlého okolí vnitrobloku mezi ulicemi Vybíralova, Bryksova a Kpt. Stránského a zástupci IPRu začalo domlouvat možnost participativního setkání. Výsledky svého výzkumu shrnuli v závěrečné zprávě projektu participativního komunitního rozvoje Černého Mostu, ze které citujeme:

> "Oblast ‚Vybíralky‘ je místem, které má svoji skutečnou historii a mnoho tradovaných příběhů, které zejména původní sousedskou komunitu stále stmelují dohromady. Místní komunitní skupinu lze považovat za neuvěřitelně aktivní a udržitelnou, což je dáno, mimo tradice, zejména tím, že počátky spolupráce s jejími členy se datují již do dubna roku 2014, (...…) místní obyvatelé mají o svoje sousedství skutečnou starost a nejsou jen nátlakovou skupinou, se kterou má místní samospráva pouze problémy."
> (Anthropictures, 2016)

V době vydání závěrečné zprávy (září 2016) z participativního projektu na Černém Mostě se o plánované revitalizaci vnitrobloku Vybíralka 25 mluvilo již přes rok. Výzkumníci z Anthropictures skepsi obyvatel z vlastního započetí revitalizace vnitrobloku popsali následovně:

> "Během našich posledních tří setkání se ukázalo, že obyvatelé jsou v tomto ohledu poměrně skeptičtí a vyjadřují oprávněné obavy z toho, že se sice bude realizovat koncepční studie, ale ve výsledku se v prostoru nic nezmění. Mírná nervozita je poznat už v tomto období, kdy sice za sebou máme několik kulturních akcí, které sídliště oživily, nicméně o plánovacím projektu a změnách se hovoří již déle než rok. Reálně se v prostoru, vyjma několika prořezů (kosodřevin), vyjednaných s místním odborem ochrany prostředí a dopravy, nic zásadního nezměnilo.40"

Podobně o tom hovoří také jeden z místních aktivních obyvatel:

> "Plánování Vybíralky 25 se už začalo odehrávat před docela dost lety a ti lidi už jsou teď v nějaké takové depresi, že se furt nic neděje. Furt se na něco čeká, furt se něco odsouvá, jsou nějaké problémy a mě trápí, že už jsou lidi v takový deziluzi, aby se s tím něco reálně stalo. A to mě hrozně mrzí, že ta městská část má omezenou moc s tím nějak pomoct. Tlačíme, kde se dá, ale pořád je to v rukou toho Magistrátu. Čekáme a lidi asi ztrácí trpělivost." obyvatel sídliště Černý Most, 39 let

Možnosti i limity realizace revitalizace jsou určovány také kontextem majetkoprávních vztahů, kdy převažuje vlastnictví pozemků Magistrátem hl. m. Prahy (viz Mapa č. 1). Vedení MČ Praha 14 tak spravuje území, které mu nepatří, a veškeré kroky k rozvoji území musí být vyjednávány s jinými subjekty, nejčastěji s Magistrátem. Také velká část společenství vlastníků jednotek a bytových družstev nevlastní pozemky přímo pod jimi vlastněnými budovami a musí i drobné úpravy a opravy vyjednávat na magistrátní úrovni. Je v této situaci naděje pro tu část místních obyvatel toužících po revitalizaci sídliště, že budou navržené úpravy skutečně realizovány?

Různorodé vlastnictví budov, pozemků a veřejných ploch, ze kterého plyne také nutnost relativně složité komunikace různých aktérů, může být paradoxně i nadějí pro místní obyvatele. Místní obyvatelé jsou zvyklí být proaktivní, protože jde o jejich domovy a soukromé vlastnictví. Je tak eliminováno riziko, že revitalizace bude mířit na komodifikaci bydlení i veřejného prostoru, tak jak je nyní trendem u lokalit vlastněných soukromými investory. Složité vlastnické vztahy (magistrát, městská část, SVJ a družstva), kde nicméně hraje důležitou roli právě veřejné vlastnictví, tak vytvářejí v jistém smyslu protikladnou situaci. Veřejné vlastnictví sice neumožňuje nejrychlejší proměnu veřejného prostoru, avšak zvyšuje šanci na zohlednění hlasů obyvatel. Proto je tak podstatná občanská "infrastruktura", kterou popisuje radní Prahy 14 pro sociální věci a zdravotnictví Michal Prager. Tento lokální politik vidí naději v místních organizacích, pro které je Černý Most "srdeční záležitost":

> "Ty organizace, které tady působí, tady provádí fantastickou práci a je jejich zásluhou, že ten Černý Most nějak funguje. Plechárna je alfa a omega toho soužití, protože děckám z okolí dala možnost realizace. Je to hodně zásluha těch srdcařů, který tu začali zakládat neziskovky. To se pro mě tak zázračně dává dohromady, tak jako největší úspěch mi přijde, že nad tím tady lidi nezlomili hůl a ta občanská aktivita to dala celý dohromady a radnici ulehčila, aniž by do toho musela radnice direktivně zasahovat."

I takto rozvinuté prostředí má své slabiny, revitalizace veřejných ploch i majetková struktura bytového fondu vyčleňuje a společensky vzdaluje jednotlivé části sídliště prostřednictvím vytváření "prominentních" okrsků čekajících na revitalizaci a silně chátrajících a přehlížených vnitřních periferií. Dlouhodobě se tak může vytrácet sociální diverzita obyvatel, kterou lze vnímat jako pozitivní rys sídliště Černý Most. Dlouhodobý nezájem o zdejší sociální situaci a současný nárůst atraktivity bydlení na Černém Mostě dovršený plánovanou privatizací zbytku zdejšího obecního bytového fondu ohrožuje marginalizovanou lokalitu ležící jen několik set metrů od Vybíralky. Řada nízkopříjmových domácností obývajících zdejší obecní nebo nájemní byty nemá úspory na nákup bytu ani nedosáhne na hypoteční úvěry. To může znamenat nutnost stěhování, často do sociálně vyloučených lokalit nebo do azylových domů. Především to ale znamená hrozbu stěhování z místa, které vnímají jako svůj domov. Revitalizace veřejných prostranství, infrastruktury i bytového fondu na sídlištích je tak ze své podstaty protikladná: pro část obyvatel přináší pozitivní hodnoty (zlepšené prostředí, v případně zahrnutí participativních metod také možnost být slyšen a uznán), avšak pro určitou část může přinášet i tlak na vymístění a v některých případech také nutnost odchodu ze sídliště.

- Viz například Sídliště Ďáblice: Architektura pro lidi (2019). Praha: Spolek přátel sídliště Ďáblice.

- Více viz hl. m. Praha, dostupné zde: https://www.praha.eu/jnp/cz/o_meste/magistrat/tiskovy_servis/tiskove_zpravy/praha_pokracuje_v_priprave_revitalizace.html.

- Více viz Pražský deník, dostupné zde: https://prazsky.denik.cz/zpravy_region/sidliste-praha-zmena-cerny-most-vybiralova-vnitroblok-scheinherr-revitalizace.html.

- Anthropictures. (2016). Závěrečná zpráva o vybraných komunitních aktivitách projektu (Po)známe se? Participativní komunitní rozvoj, kapitola Černý Most, pp. 20-32, Praha: Anthropictures. Dostupné zde: https://www.praha14.cz/zivot-na-praze-14/wp-content/uploads/sites/4/2016/01/ZAVERECNA-ZPRAVA_FIN.pdf.
