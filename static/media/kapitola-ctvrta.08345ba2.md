Nejviditelnější proměny sídlišť jsou spojené s demolicí starých domů a novou výstavbou. Zateplení a různobarevné natření fasád paneláků bylo jistě velkým zásahem do vizuality sídlišť, ale když se dnes procházím po Stodůlkách, kde jsem vyrostl, tak si v první řadě všímám nových budov.

![](/sidliste/images/tomprinc/01.png)
![](/sidliste/images/tomprinc/02.png)
![](/sidliste/images/tomprinc/03.png)

Ty jsou, zejména před samotnou výstavbou a v jejím průběhu, pro místní obyvatele spojené s nostalgií po tom, co bylo, respektive s obavami z toho, co se chystá. Fotografie na této dvoustraně zobrazují průběh demolice kina Ládví, v sedmdesátých letech zvaného Moskva, bytový dům Prokopský vrch nedaleko stanice metra Lužiny a v nedávné době postavený obchodní a rezidenční komplex Luka Living v těsné blízkosti stanice Luka. S posledně jmenovaným domem mám ambivalentní pocity spojené já sám - v oblasti jsem vyrostl a dlouho žil, a na tuto novou dominantu jsem si dodnes nepřivykl. Obchodní část centra v oblasti nepochybně rozšířila množství dostupných obchodů a služeb, ale když od metra míříte pěšky k panelové zástavbě, tak vám komplex v uliční úrovni nabídne jen pohled na řadu reklamních billboardů na své fasádě. Zároveň budova ční vysoko nad okolní zástavbou. Ač na místě již nežiji, tak si troufám tvrdit, že ohromné fyzické rozměry v tomto případě neodpovídají symbolické, ale ani ryze praktické důležitosti, jakou má pro rezidenty okolního panelového sídliště. Zároveň jsem v žádné nové zástavbě, kterou jsem při pořizování fotografií pro tuto publikaci procházel, neviděl ani jedinou novou budovu školky, školy nebo lékařské kliniky. Občanská vybavenost se tak, co se týče nové výstavby, omezuje na druhy služeb, které mají přinášet zisk, a to i na úkor služeb, jež by místní obyvatelé nutně potřebovali.

![](/sidliste/images/tomprinc/04.png)
![](/sidliste/images/tomprinc/05.png)

Obchody, restaurace a služby v nové zástavbě, jsou-li vůbec přítomny, vypadají odlišně od většiny provozoven na sídlišti a ve starších obchodních centrech v jejich blízkosti. Nově se objevují pobočky nadnárodních korporací a gastronomických řetězců, dražší bistra, kavárny a zmrzlinárny, fitness a wellness centra, obchody s luxusním zbožím nebo třeba potraviny se zahraničním, nejčastěji ruským sortimentem. To mimochodem na materiální i vizuální rovině naznačuje etnickou bohatost a proměnu sídlišť, kterou možná máme tendenci ve vztahu k sídlištím přehlížet. Na etnickou diverzitu upozornil také výzkum studia Anthropictures Arrival City, který v kapitole Jihozápadní Město jako nový domov: etnická různorodost na pražských sídlištích pojednává Alžběta Medková. Jiný je i způsob prezentace zboží ve výlohách i vzhled a úprava samotných vnitřních prostor - v nové výstavbě se častěji pracuje s, řekněme, estetikou minimalismu, s designovými trendy, což dobře vystupuje v kontrastu se snahou mnohých majitelů obchodů ve starších obchodních centrech ukázat ve výloze co nejvíce z nabízeného zboží. V podobném duchu se pracuje s reklamními poutači a mnohde tak vzniká vizuálně nepřehledné prostředí s pestrobarevnými plochami, nápisy a typy písma. Ve starších obchodních centrech je také častěji k vidění, že se část zboží vystavuje v prostoru před prodejnou, což ještě umocňuje dojem určité nekontrolovatelnosti a roztříštěnosti. Taková absence vizuálního, designového, předem a shora daného řádu může v protikladu k vyčištěným a jako celek navrženým prostředím působit autenticky, ale vzbuzovat i pocit nejistoty a možná až nebezpečí. Nakolik jde o estetiku (a reakci na ni) podmíněnou třídně, je otázka.

![](/sidliste/images/tomprinc/06.png)
![](/sidliste/images/tomprinc/07.png)

Mnohá sídliště člověka překvapí velkorysostí volných ploch a prostor mezi domy. Někde jsem měl pocit, že vznikly spíše omylem, jako by se někde zapomnělo nebo nestihlo postavit, co mělo. Nebo jde o výsledek promyšleného urbanistického plánu? Ať tak, či onak, otevřená prostranství na sídlištích mnohde představují místa, kde roste tolik trávy, stromů a jiné zeleně, že si člověk až připadá jako na výletě v přírodě. Tady se zástavba prolíná s přírodou a ukazuje se, že město a příroda nejsou protiklady. Při procházkách po nově vystavěných čtvrtích jsem na podobně rozlehlé otevřené prostory, jaké jsou například na sídlišti Ládví, nenarazil. Rozdíl, mimochodem vizuálně dobře zachytitelný, spočívá také v tom, jak jsou či nejsou různé prostorové prvky od sebe odděleny. Zatímco starší dětská hřiště na panelových sídlištích mnohdy od zbytku prostoru neodděluje žádná bariéra, v nové výstavbě bývají oddělena pomocí dřevěných nebo kovových plotů. V některých případech, jako třeba v Britské čtvrti na Stodůlkách, se člověk na plotu hřiště dočte "Vstup zakázán!" a informaci, že se jedná o soukromý pozemek rezidentů okolních domů. Veřejná prostranství tady nejsou otevřená jako na sídlišti, a to jak ve smyslu otevřenosti fyzické, tak i ve smyslu toho, že mnohde vlastně v pravém slova smyslu o veřejný prostor ani nejde.

![](/sidliste/images/tomprinc/08.png)
![](/sidliste/images/tomprinc/09.png)
![](/sidliste/images/tomprinc/10.png)

Jak panelová sídliště, tak nově vystavěné rezidenční čtvrti působí se svými geometricky zarovnanými ulicemi a řadami stejných či velmi podobných domů jako zhmotnění představy modernistických architektů a urbanistů druhé poloviny 20. století. Jako shora nastolený řád. Tato představa se ostatně trochu ozývá i v hanlivém a zprofanovaném označení panelových sídlišť jakožto "králíkáren". Mnohde, zejména při letmém pohledu, opravdu může na návštěvníka působit jeden vchod jako druhý. Přesto při procházce člověk narazí na záblesky toho, jak si obyvatelé prostor upravují podle sebe a pro sebe (a někdy i ostatní) a jak o něj pečují. Občas narazíme na upravené květinové záhony s dojemnými nápisy, jako "zasadily děti, prosím neničit", nebo dlouhá léta opečovávaný a zastřihávaný břečťan, jako na fotografii ze sídliště Písnice. V nové výstavbě často záhony před domy nechybí, avšak svým jednotným vzhledem působí spíše jako dílo najaté zahradnické firmy.

![](/sidliste/images/tomprinc/11.png)

Když jsem nahlížel přes plot do malých zahrad, které stojí v nově vystavených čtvrtích před bytovými domy, někdy mi přišlo, že vidím v malém to, co chybí v okolním veřejném prostoru navrženém developerskými společnostmi - ať už jde o samotné volné travnaté plochy, možnost posedět venku ve stínu, nebo o různé možnosti dětské hry. K té se mi zdály mnohdy vhodnější prostory uvnitř vnitrobloků panelových sídlišť. Z vlastní dětské zkušenosti si pamatuji, že pro hru na sídlištích často sloužila místa a prvky, které s tímto záměrem zbudovány nebyly. Ať už šlo u různé prostůrky pod schodišti a přízemními balkony paneláků, o haldy a kopečky, které na místě zůstaly po dokončené stavbě, nebo například o různé zídky a jiné prvky, které se tyčily do výšky a vybízely ke zdolání. Na mnoha sídlištích také není nouze o zvlnění terénu, otevřená prostranství nebo třeba dnes již k původnímu účelu téměř nevyužívaná klepadla na koberce. V nových zástavbách jsem si zkoušel představit, kde by šlo jaký prvek využít ke hře, ale mnoho jsem jich nenacházel. Nicméně už nejsem dítě a mám v tomto proto již menší představivost. Ale faktem je i to, že jsem si častěji všiml, že děti ke hře, například jízdě na skateboardu nebo koloběžce, využívají přímo prvky vozovky - obrubníky a šikmé plochy zpomalovacích prahů.

![](/sidliste/images/tomprinc/12.png)
![](/sidliste/images/tomprinc/13.png)
![](/sidliste/images/tomprinc/14.png)

Sídliště Černý Most mám spojeno, asi jako mnozí další lidé, kteří tam nebydlí, s nákupními centry. A s parkovišti, která je obklopují. K těm jsou ona centra prostorově orientována, od nich očekávají příchod, tedy spíše příjezd, svých zákazníků. Zadní strany nevzhledných, skladovým halám podobných budov míří směrem k panelovým domům na okrajích sídliště. Jejich obyvatelům se z oken nabízí pohled na brány pro vjezd zásobovacích vozů, na vývody větrání a klimatizací, na schodiště, žebříky a rampy, na trubky, mříže a odpadové kontejnery. Někde jsou zadní strany prodejen a hal od sídliště vizuálně i zvukově odděleny vysokými betonovými zdmi porostlými břečťanem, jinde přímo kolem nich vedou chodníky. Ty však jako by stále patřily spíše do sebe zahleděného světa nákupních center, která vypadají a fungují tak, že by mohla stát vlastně kdekoli, u jakékoliv jiné silnice.

![](/sidliste/images/tomprinc/15.png)
![](/sidliste/images/tomprinc/16.png)
![](/sidliste/images/tomprinc/17.png)

Protože jsem vyrostl v Praze na Stodůlkách, pamatuji si, že jsme během mého dospívání s kamarády chodívali ke stanici metra Stodůlky, kde byl od jejího zbudování nevyužívaný jeden ze vstupních vestibulů. Opuštěná a chátrající stavba uprostřed pole nás přirozeně přitahovala. Podle původních plánů z osmdesátých let měla být na onom poli postavena další část panelového sídliště. Nakonec, po více než dvaceti letech, v místech vyrostla "Britská čtvrť" sestávající z řady kancelářských, obchodních a rezidenčních domů. Původní vstup do metra v podobě vysoké prosklené kupole byl zbourán a dnes na jeho místě stojí mnohem skromnější stavba.

Dnes jsou dva výstupy z metra Stodůlky v mých očích branami do dvou rozdílných světů. Po určitém čase, kdy jsem se v Britské čtvrti procházel, jsem si uvědomil, že jsem nezahlédl nikoho v pokročilém věku. Vzhledem k ceně bytů v novostavbách, ale i kvůli tomu, že mnohé nové výstavby spíše využívají občanskou vybavenost okolních, ale pro staršího člověka už ne nutně dostatečně blízkých sídlišť, i třeba proto, že vznikla najednou, podobně jako před čtyřiceti lety sídliště, to je pochopitelné. Představuji si, že když se má rodina na konci osmdesátých let přestěhovala do panelového domu, většina obyvatel v okolí byly také mladé rodiny. Nicméně mám pocit, že dnes v nových zástavbách další skupiny obyvatel nepotkáte. Co se dá s ohledem na ceny nových bytů, a podle značek některých zaparkovaných aut, usoudit, je, že tady bydlí především lidé od určité výše ročního příjmu. Všudypřítomné zákazové cedule a vlajky s logem developerské společnosti navíc vytváří v návštěvníkovi pocit, že se ocitl někde, kde vlastně nemá co dělat. Prostor těch bohatších je tak prostorově i sociálně chudší.
