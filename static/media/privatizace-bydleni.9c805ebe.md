Velmi záhy pro roce 1989 musel Československý a následně Český stát začít řešit problémy spojené se správou bytového fondu ve vlastnictví státu, podniků či bytových družstev. Skutečnost, že stát převedl velkou část bytového fondu na města, která neoplývala prostředky na jejich údržbu se v tehdejší době propojila s efektem, tzv. kvazi-vlastnictví (Šmídová 1996). Kvazi-vlastnictví popisuje všeobecný trend, kdy socialistické právo na užívání bytu, neformálně znamenalo v podstatě dědičnou držbu nemovitosti (Marcuse 1996) a existovali tak jednotlivci i celé koalice, které za socialismu vlastnické právo imitovali(y). Velká část populace tak byla na soukromé vlastnictví připravena, co víc, toužila po něm (viz pojem privatismus).

Privatizace bytového fondu v post-sovětských a post-socialistických zemích představuje největší přesun majetku v dějinách lidstva. Privatizace bytového fondu v prostředí České republiky neprobíhala tak rychle jako například v Litvě či Maďarsku (Hegedus a Tosics 1996), lze ale konstatovat, že o to důsledněji. Existující bytová družstva během 90. let přešla do formy tzv. společenství vlastníků jednotek, které narozdíl od právního statusu bytového družstva dovoluje vlastníkům se svými byty v zásadě svobodně nakládat a například s nimi i ručit. U bytových objektů ve vlastnictví státu, podniků či měst, často nejprve docházelo k převodu na bytová družstva, z nichž se následně vyčleˇovala právě společenství vlastníků. Často velmi konfliktní diskuse o tom zda převést stávající bytové družstov do formy společenství vlastníků jednotek je realitou mnoha současných kolektivů, které k proměně právního charakteru kolektivního vlastnictví dosud nepřikročily.

K privatizaci bydlení docházelo daleko viditelněji a plošněji na panelových sídlištích, která nebyla (vyjma pozemků po budovami) zatížena restitučními nároky, neboť byla postavena socialistickým režimem (Lehečka 2021). Od počátku devadesátých let tak privatizací na sídlištích prošly stovky tisíc bytů po celé České republice a děje se tak i v současnosti. Vedlejším a vesměs pozitivním efektem této privatizace je určitá míra stabilizace rezidenční struktury některých čtvrtí, kterým byla po roce 1989 předpovídána stagnace.
