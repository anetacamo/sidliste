Pražská sídliště jsou i přes mnohé negativní prognózy kvalitními místy k životu. To lze soudit nejen z poměrně stabilní rezidenční struktury, ale i z toho, jak se o svých domovech v paneláku současní obyvatelé napříč Prahou vyjadřují. Vysoký standard bydlení, dostupná veřejná vybavenost a kvalitní zelená prostranství patří mezi hlavní pozitiva zdejšího života. Na stabilní oblibu sídlišť posledních letech upozorňuje i to, že ceny za byty i nájmy pod tlakem nedostupnosti bydlení zde dosahují podobných hladin jako v centrálních oblastech města.

Pražská sídliště ale mají i mnoho problémů. Procesem, který současní obyvatelé hodnotí jako nejpalčivější a často se proti němu aktivně brání je tzv. zahušťování zástavby. Často nedokončená a všeobecně otevřená urbanistická struktura sídlišť obsahuje plno volných ploch, zpravidla vlastněných developery. Tyto plochy byly výhodně privatizovány a jsou potenciálním terčem zastavění. Ty větší z nich jsou oficiálně definovány jako transformační plochy. Pozemky v rukou soukromých subjektů tak v posledních letech prochází proměnami, které negativně ovlivňují stabilizovanou strukturu sídlišť a ukrajují volná prostranství už tak hustě osídlených sídlišť.

Problém zahušťování má dvojí charakter.

- _Prostředí narušují izolované projekty_, které bez kontextu zastavují poslední proluky mezi paneláky a zpravidla nadměrně zatěžují okolní prostředí externalitami ze stavby a následně zastiňují okolní veřejná prostranství. Bývá tak opomíjeno, že rozvolněná kompozice panelových domů podléhala především snaze o naplnění principů bydlení v zeleni a dobrého proudění vzduchu i zabránění nadměrnému stínění domů mezi sebou.

- _Pro větší transformační plochy na sídlištích vznikají pod tlakem samospráv územní studie_, které mají zahušťování a nadměrnou exploataci těchto ploch regulovat. Naráží tak na sebe dva neslučitelné zájmy - na jedné straně snaha developerů maximalizovat zisk z vlastněného pozemku a případné výstavby a na druhé straně snaha obyvatel ochránit kvalitu svého životního prostředí.

Obyvatelé se zpravidla nebrání výstavbě jako takové, ale její extenzivitě. I tak jsou tyto sousedské kolektivy ze strany urbanistů i developerů často označovány za tzv. Nimbisty (NIMBY - "not in my backyard", tedy doslova "ne na mém dvorku"). V tomto mocensky nevyváženém procesu, se stavební úřady zpravidla staví na stranu soukromých vlastníku, tedy developerských subjektů a tak volné plochy na sídlištích, které mnozí obyvatelé toik oceňují, pozvolna mizí. S nimi bohužel mizí i důvěra řady občanů v politickou reprezentaci, právní stát a proces participace.
