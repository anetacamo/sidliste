Zapojování občanů a komunit do plánování budoucí podoby města je někdy nazýváno **participace**. V praxi se jedná o různé formy od veřejných debat, diskusí, procházek, dotazníkových šetření až po terénní výzkumy přímo mezi obyvateli. Účelem těchto aktivit je odhalit potřeby, očekávání či obavy obyvatel ve vztahu ke konkrétnímu urbanistickému zásahu do území. Šíře definice a mnohost pojetí participace přináší mnoho praktických problémů při snaze o její realizaci.

Participace sama o sobě vychází z anglosaského prostředí a její praxi i dopady podrobila kritice již na konci 60. let 20. století Sherry Arnstein (1969). Její „participativní žebřík“, který popisuje úrovně a limity zapojení občanů ze strany místních samospráv, je v českém prostředí často nekriticky přebírán jako ukázka toho, kam každá participace směřuje. Bývá ale opomíjeno, že Arnstein popisuje i strukturální překážky a rizika, která těm nejambicióznějším cílům participace, jako je třeba skutečné zmocnění veřejnosti (empowerment), stojí v cestě. Faktické zmocnění veřejnosti tak naráží zpravidla na mocenskou a politickou otázku, o čem je ještě možné nechat obyvatele rozhodnout. Důsledkem **participativních aktivit v prostředí urbanismu a plánování** je pak to, že nepříliš diskutovaná a zpochybňovaná východiska současného urbanismu dostávají zpětnou vazbu ze strany obyvatel, tedy lidí z praxe každodenního života. 

V českém prostředí je participace s veřejností rámována snahou o dosažení společenského konsenzu a překonání konfliktních témat. Takto pozitivně pojatý étos participace nicméně zastírá, že schopnost obyvatel komunikovat palčivá témata může být omezena a ztížena, ať už fyzicky, mocensky nebo společensky. Typicky se v praxi jedná o příklady, kdy jsou obyvatelé vyzváni k participaci online, nehledě na to, že v lokalitě žije vysoké procento starších lidí, pro které jsou digitální kanály často nedostupné. Na konflikty, ke kterým mezi plánovači a nedostatečně zapojenými skupinami dochází, není participativní teorie schopna reagovat, neboť dostupné manuály participace pracují s konfliktem negativně: je mu třeba zabránit, předejít, odvrátit jej (IPR, 2017). Zohlednění konfliktu, jako součásti společenského procesu vyjednávání přitom může být začátkem produktivní diskuse vedoucí ke skutečnému konsenzu, nebo alespoň kompromisu (Lehečka, 2018).

#### Zdroje a další doporučená četba

- Arnstein S. A. (1969). „A Ladder Of Citizen Participation.“ Journal of the American Planning Association, 35 (4): 216–224.

- IPR Praha. (2017). Manuál Participace. Praha: Institut plánování a rozvoje.

- Lehečka, M. (2018). „Veřejný prostor panelových sídlišť: Kolektivismus, privatismus a participace.“ Pp. 93–104 in P. Kratochvíl (ed.). Veřejný prostor v ohrožení? Aktuální problémy městského veřejného prostoru z hlediska společenskovědních disciplín. Praha: Artefactum.
