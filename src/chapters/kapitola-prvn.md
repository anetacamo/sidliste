Procesy, které souvisejí s proměnou měst, by bylo nemožné adekvátně popsat bez použití teoretických pojmů, které umožňují pojmenovat, zobecnit a porovnávat různé procesy a odhalovat i jejich případnou protikladnost. V této kapitole se proto zaměřujeme na možnost, zda a jak lze aplikovat pojmy gentrifikace a financializace bydlení na realitu pražských sídlišť, protože dané pojmy odkazují na procesy, které se uskutečňují v celé řadě evropských metropolí. Co tyto pojmy popisují? Jsou vhodné pro český, respektive pražský kontext, když byly vytvořeny v kontextu anglosaských měst? Co nám mohou pomoci objasnit a co naopak může jejich používání zakrývat?

Pojem gentrifikace, který odkazuje na proces městské revitalizace spojený s proměnou sociálního složení obyvatel a nárůstem cen za byt, má i v českém kontextu poměrně dlouhou tradici. V domácí odborné literatuře se objevuje jako nepříliš problematizovaný pojem již v devadesátých letech 20. století v souvislosti s politickou a ekonomickou transformací. V posledních letech však gentrifikace získává v české i mezinárodní odborné debatě zaměřené na státy střední a východní Evropy stále kritičtější význam, kdy se poukazuje také na její negativní dopady. Možná díky tomu je samotný pojem v současnosti znám i širší veřejnosti.

V souvislosti s panelovými sídlišti se o gentrifikaci zatím příliš nemluvilo, pravděpodobně proto, že sídliště stála ve veřejném diskurzu dlouhou dobu mimo rámec představ o ideálním a žádaném bydlení. Určité společenské stigma spojené s přehlížením panelových sídlišť jako legitimního a kvalitního bydlení přitom potenciál k výskytu jevů spojených s gentrifikaci nesporně vytváří. Jak ukazuje Ondřej Špaček v kapitole Střední třída na pražských sídlištích, stigmatizace sídlišť v části veřejného diskurzu spojená s rétorickou figurou tzv. „králíkáren“ však nikdy ve velkém měřítku nevedla k reálné sociální a ekonomické stagnaci sídlišť. Naopak, pražská panelová sídliště byla a stále jsou populární destinací pro středněpříjmové obyvatele Prahy nebo pro cizince, kteří se do Prahy nastálo stěhují. Tento fenomén v kapitole Jihozápadní město jako nový domov: etnická různorodost na pražských sídlištích osvětluje Alžběta Medková.

Donedávna pražská sídliště fungovala jako relativně finančně dostupná varianta, co se týče nákupu bytu i jeho nájmu. Nicméně právě zájem o bydlení na sídlišti spojený s nižšími náklady než v jiných částech města vedl k tomu, že ceny nemovitostí i výše nájemného rostly na sídlištích minimálně stejným tempem jako v jiném typu zástavby a jiných čtvrtích Prahy. Přestože tedy někteří urbanisté hovoří o sídlištích v souvislosti s jejich proměnami a stárnutím jako o potenciálně „tikajících bombičkách“, z pohledu disciplín sociologie bydlení a urbánních studií i na základě různých sociodemografických a ekonomických ukazatelů se tento pohled ukazuje jako přehnaný. Dlouhodobé zkušenosti obyvatel pražských sídlišť navíc ukazují, že jsou ceněna pro praktičnost bydlení, dostatek zeleně a dobrou infrastrukturu. Veřejná diskuse o sídlištích se navíc v posledních letech značně proměnila a lze dokonce hovořit o tom, že o sídliště jako specifický urbanistický a společenský fenomén jeví zájem odborná i širší veřejnost, jak ukazují různé odborné projekty, například Paneláci, Sídliště, jak dál?, Historie a budoucnost sídlišť: kvalita obytného prostředí a rezidenční spokojenost i více populárně-naučné publikace zaměřené na konkrétní sídliště jako například Sídliště Solidarita, Linka č. 141 – Kniha o Černém Mostě, Sídliště Ďáblice: Architektura pro lidi nebo Legenda o sídlišti.

Pokud bychom chtěli popisovat proměny statusu pražských sídlišť převážně pomocí pojmu gentrifikace, tak narážíme na problém. Koncept byl definován ve vztahu k rozvoji měst ve Spojených státech a ve Velké Británii a nedostatečně zohledňuje sociálně, ekonomicky a právně odlišné trajektorie a kontexty rozvoje měst (post)socialistických. Je tedy vůbec vhodné hovořit o gentrifikaci pražských panelových sídlišť? Částečně ano, ale pouze tehdy použijeme-li gentrifikaci jako teoretický rámec pro sledování přidružených a více konkrétních urbánních procesů, jako jsou (symbolické) vymístění, generační proměna, revitalizace veřejné vybavenosti nebo dostavby v sídlištních prolukách. Sídliště jsou proto v současnosti ohrožena živelným rozvojem stejně jako zbytek města, jejich nesporným specifikem je ale fakt, že převážná část zdejšího bytového fondu prošla privatizací, která značně posílila rezidenční stabilitu sídlišť a představuje zásadní překážku pro mnohé formy fyzického vymístění v důsledku proměn sídlišť.

Ohrožení procesy spojenými s gentrifikací tak paradoxně na sídliště nepřichází ani tak v důsledku strukturální sociální a ekonomické stagnace, ale jako výsledek deregulované politiky územního rozvoje. Charakter a uživatelská přívětivost sídlišť jsou tak v posledních letech často vychylovány extenzivními dostavbami v jejich okolí či umísťováním dalších staveb nebo celých okrsků přímo do jejich rozvolněné urbanistické skladby. Podobně při revitalizacích a dostavbách sídlištních prvků občanské vybavenosti dochází k vytlačování původních služeb. Často je to v důsledku větších finančních nároků pronajímatelů a větší konkurence mezi potenciálními provozovateli. Spíše než na potřeby obyvatel tak podoba občanské vybavenosti některých obytných komplexů začíná reagovat na potřeby a akční rádius lidí pracujících v kancelářských komplexech, které na sídlištích nebo v jejich blízkém okolí hojně vznikají. Takové nahrazení rybářských potřeb bistrem s výběrovou kávou tak může u starousedlíků vyvolat pocit, že se jim místo vzdaluje, a to snižuje jejich spokojenost. Obavy z dlouhodobé transformace sídlišť se město a městské části snaží zmírnit koncepčním plánováním. Od roku 2015 tak vzniklo několik územních studií a dalších projektů, jejichž cílem je buď dostavět sídlištní rozvojové a transformační plochy (Ďáblice, Háje, Opatov, Roztyly), zahustit stávající zástavbu (Ďáblice, Stodůlky, Nové Butovice, Lužiny, Petřiny), revitalizovat sídlištní okrsky (Černý Most) nebo zhodnotit stávající panelové objekty soukromým investorem (Písnice). Obavy obyvatel sídlišť však nijak zásadně neopadají.

Zatímco pojem gentrifikace je v české akademické debatě poměrně etablovaný, tak financializace bydlení si do ní postupně hledá cestu. Obecně je pojmem financializace bydlení označován stav, kdy se z bydlení stává významná investiční komodita, což zahrnuje řadu různých dílčích procesů. Hovoříme tak o procesech strukturálních, kdy se proměňuje charakter systému bydlení, kdy roste význam finančních trhů a finančních nástrojů (jako jsou hypoteční úvěry) při poskytování bydlení. Další sférou jsou procesy odehrávající se na individuální rovině, kdy se proměňuje, jak lidé vnímají bydlení a jaké významy mu přikládají, typicky, zda bydlení vnímají jako domov, investici, nebo jako obojí zároveň s ohledem na kontext. V českém prostředí se ukazuje, že u běžných domácností jsou oba významy bydlení (domov a investice) silně propojeny a oba aspekty vytváří důležitý pocit sociální a ekonomické jistoty. Investiční aspekt ve vztahu k bydlení nabývá na důležitosti i ve vztahu k tomu, že na domácnosti je přenášeno stále více zodpovědnosti za zajištění životních potřeb, například zajištění se na stáří. Běžní lidé jsou pak ti, kteří zároveň nejvíce nesou rizika, když finanční trhy selhávají nebo když přichází ekonomická krize.

K nákupu vlastního bydlení nebo bydlení určeného jako investice k pronájmu patřilo v České republice v posledním desetiletí využití hypotečních úvěrů. To je moment, kdy se propojují obě zmíněné roviny: individuální a strukturální. Díky touze zajistit se pomocí získání vlastního bydlení se stále více roztáčí spirála rostoucích cen nemovitostí a nájmů, která se projevila i na pražských sídlištích. Toto prostředí kulturní hegemonie soukromého vlastnictví nad vlastnictvím veřejným, považují někteří autoři za průvodní jev fenoménu označovaného jako v privatismus. V kontextu pražských sídlišť bychom pak mohli jako financializaci bydlení identifikovat praxi, kdy si lidé budou brát hypotéky, aby byty nakupovali s cílem je dále pronajímat a generovat tak rentu. O tom, zda a v jakém rozsahu panuje tato praxe na pražských sídlištích, však neexistují veřejně dostupná data a je tedy obtížné adekvátně zhodnotit, zda a v jakém rozsahu se praxe nazývaná jako „buy-to-rent“ na pražských sídlištích vyskytuje.

Významnými aktéry financializace bydlení jsou pak různé typy investičních fondů. V případě pražských sídlišť se jedná o ojedinělý (nicméně výrazný) případ sídliště Písnice. Toto sídliště, původně zprivatizované firmou ČEZ, bylo odprodáno investorovi (CIB Group), a ne do rukou jednotlivých nájemníků, jak bylo běžné při privatizaci státních a poté obecních bytů. Podrobněji tento typ financializace bydlení, kdy do hry vstupuje jeden významný investor akumulující v dané lokalitě významný počet bytových jednotek, popisuje v kapitole Písnice jako ukázka protikladného vztahu k bydlení: od domova k investici Apolena Rychlíková. Ukazuje se tak, že pojem financializace bydlení dokáže ve vztahu k pražským sídlištím popsat proměny konkrétní lokality, sídliště Písnice, kde se zároveň objevují i jevy, které by se daly charakterizovat jako gentrifikační.

Ukazuje se jako podstatné pojmy gentrifikace a financializace bydlení doplňovat dalšími pojmy, například pojmem diverse economies („různorodé ekonomiky“), zahrnující oblasti tržní (legální) ekonomiky, tak i ekonomiky nelegální, šedé či rodinné. Tento přístup má potenciál k tomu vysvětlit určité městské procesy právě jako aspekty či fragmenty komplexnějšího procesu financializace bydlení či gentrifikace. Nesmíme proto opomenout, že současná právně-ekonomická povaha sídlišť má své kořeny v různorodých zvykových, kvazi-vlastnických a klientelistických kontextech socialistického práva na užívání. Tyto vazby a praxe snadno přežily rok 1989, aby byly následně formalizovány, transformovány a kooptovány v prostředí tržní ekonomiky, jak na úrovni jednotlivců, tak na úrovni zájmových koalic. Pro naše zkoumání proměn pražských sídlišť je tak nutné brát do úvahy (post)socialistickou historickou zkušenost. Zároveň je potřeba pojmenovávat aktuální procesy i způsoby vládnutí, které souvisí s tím, že se z bydlení a městského prostoru stále více stává obchodovatelná komodita. Dopady těchto jevů se nevyhýbají ani pražským sídlištím.

Pojmy gentrifikace a financializace bydlení je tedy nutné vnímat spíše jako vstupní bránu a širší rámec pro popis konkrétních dílčích procesů, proměn a protikladů. Jejich aplikací je pak možná kritická reflexe těchto proměn, a to jak v akademickém, tak v politickém diskurzu. Pečlivým zvažováním jejich možností a limitů jejich využití se prošlapává cesta k jejich případné budoucí aplikaci. Dosavadní vývoj Prahy totiž naznačuje, že proměny pražského systému bydlení a politik plánování města budou stále více kopírovat neoliberální trend stále větší komodifikaci prostoru a bydlení a přibližovat se v určitém ohledu realitě dalších (západo)evropských měst. Zhodnocení využitelnosti těchto pojmů pro současnost tak může přispět k pochopení vývoje budoucího, stejně jako k vytváření adekvátních reakcí na negativní dopady případných střednědobých a dlouhodobých trendů.

- Nejúplnější sociologickou analýzu počátku československých sídlišť poskytuje dnes již klasický příspěvek k problematice: Musil J. a kol. (1985). Lidé a sídliště. Praha: Svoboda.

- Špaček, O. (2014). Distinkce a bydlení v pozdně socialistické společnosti. Sociální studia 11 (4): 51-70.

- Používám zde označení střední třída, tak jak je obecně rozuměna ve veřejné debatě i v sociologické terminologii. Je pochopitelné, že dobová literatura toto označení nepoužívá, přičemž zde není prostor pro detailnější diskusi třídní struktury socialistické společnosti.

- Sčítání lidu, domů a bytů 2001, vlastní výpočet.

- Tento text vychází ve svých empirických argumentech z dat ze Sčítání lidu, domů a bytů a z deseti polostrukturovaných rozhovorů s vysokoškolsky vzdělanými obyvateli různých pražských sídlišť, kteří na nich bydlí od doby jejich vzniku. Rozhovory se uskutečnily v roce 2015, přičemž v této době bylo respondentům mezi 57-68 lety.

- Projev prezidenta ČSSR Václava Havla k výročí únorového převratu 1948, Praha, 25. února 1990.

- Více o spokojenosti tehdejších obyvatel kapitola Spokojenost obyvatel se životem na sídlištích in Musil, J. a kol. (1985). LIdé a sídliště. Praha: Nakladatelství Svoboda, pp. 265-287.

- Šmídová, O. (1996). Vlastnictví a kvazi-vlastnictví bytů za socialismu a jejich postsocialistická mutace in A. Olivier (ed.). Cahiers du CEFRES. N° 11, Původní a noví vlastníci. CEFRES, Praha, pp. 116-124.

- Bazac-Billaud, L. (1996). Sociální dopad privatizace bytů na sídlištích: příklad Prahy 13 in A. Olivier (ed.). Cahiers du CEFRES. N° 11, Původní a noví vlastníci. CEFRES, Praha, pp 138-144.

- Usuzovat zde můžeme spíše nepřímo. Typickou mladou rodinu, která přicházela na sídliště, obvykle tvořili manželé narození v 50. či 60. letech (a jejich děti). Podíl vysokoškoláků v této generační kohortě bydlících na pražských sídlištích tvořil v letech 1991, 2001 i 2011 přibližně 25 %. Jinými slovy, data ze Sčítání lidu, domů a bytů neukazují, že by v průběhu prvních dvaceti let po roce 1989 vysokoškoláci dané generace ze sídliště odcházeli.

- Usuzovat zde můžeme spíše nepřímo. Typickou mladou rodinu, která přicházela na sídliště, obvykle tvořili manželé narození v 50. či 60. letech (a jejich děti). Podíl vysokoškoláků v této generační kohortě bydlících na pražských sídlištích tvořil v letech 1991, 2001 i 2011 přibližně 25 %. Jinými slovy, data ze Sčítání lidu, domů a bytů neukazují, že by v průběhu prvních dvaceti let po roce 1989 vysokoškoláci dané generace ze sídliště odcházeli.
