Sociální a demografický charakter panelových sídlišť byl v českém kontextu do značné míry utvořen v momentě jejich vzniku, respektive v prvních letech jejich obydlování. Sídliště přitom nebyla výjimečná jen svým rozsahem, ale především tím, že tehdejší bytová politika silně preferovala při rozdělování zdejších nových bytů zejména mladé rodiny. V důsledku toho byla pro nově vzniklá sídliště typická velmi specifická skladba obyvatelstva, které dominovali mladí dospělí a malé děti. To určovalo jejich charakter nejen v počátcích, ale také v průběhu dalších let až do současnosti v podobě postupně se posouvající demografické vlny16. Způsob přidělování sídlištních bytů mimo jiné vedl k tomu, že na panelové sídliště přicházely rodiny ze všech sociálních tříd, možná i s mírnější preferencí žádaných vysokoškolsky kvalifikovaných profesí či vhodnými stranickým konexemi17. Střední třída18 tak představuje nezanedbatelnou část příběhu pražských panelových sídlišť. Vysokoškolsky vzdělané rodiny v nově vystavěných sídlištích přitom lze poměrně spolehlivě chápat jako příslušníky dobře postavené střední třídy tehdejší československé společnosti. V celé generaci lidí narozených mezi roky 1945-1965, která tvoří hlavní část tehdejších nových příchozích na sídliště, dosahovalo vysokoškolského vzdělání pouze 10-15 %, v Praze to pak v dané generaci bylo zhruba 20-25%19. Vysokoškolské vzdělání tedy bylo stále poměrně značně výběrové a můžeme ho chápat jako znak dobrého statusu. V tomto textu tedy skrz zaměření se na vysokoškoláky na sídlištích budeme sledovat příběh sídliště jako bydlení dobře postavených20.

V devadesátých letech byla česká diskuse o panelových sídlištích především ve znamení obavy z odchodu střední třídy a strachu z následného úpadku a přeměn v jakási ghetta, tak jak jsme je znali ze záběrů ze západních velkoměst. Jako by samotné urbanistické formě corbusierovského bydlení byla dána do vínku osudová nutnost úpadku. V tomto duchu byla utvářena i politika regenerace a revitalizace sídlišť, která přivedla veřejné prostředky do jejich údržby. Zde bychom si ale chtěli všímat především toho, co stálo za povrchem a zdmi samotných domů a zdejší architektury. Již v době, kdy vznikají, je přítomen obraz sídlišť jako něčeho esteticky a humanisticky problematického, jak ukazuje Michaela Janečková v kapitole Panelová sídliště ve filmu v období státního socialismu: nadšení a kritické ohlasy. Sídliště jsou v této perspektivě chápána a zobrazována jako anonymní naddimenzovaný prostor odcizených lidských vztahů, podobně jako v Panelstory Věry Chytilové nebo v ikonické sídlištní scéně z filmu Vesničko má středisková. Následným vyjádřením kulturní kritiky urbanistické povahy sídlišť je pak často referovaný výrok Václava Havla, který je nazval "jakýmisi králikárnami, v nichž se nedá žít, ale pouze přespávat..."21.

Estetickou kritiku panelových sídlišť není nutné převracet do polohy kulturní války o odkaz Václava Havla, jak se někdy děje. Je ale plodné zabývat se tím, jak lidé ze střední třídy, kteří v sedmdesátých a osmdesátých letech přicházeli obydlovat sídliště, tento prostor vnímali, jak rámují své vzpomínky a jak chápou sídliště dnes. V době příchodu již nezřídka měli zkušenost s bydlením v tradičních čtvrtích Prahy, a přes zřetelný nárůst komfortu například vytápění a jiné infrastruktury byli z celkové podoby sídlišť přinejmenším rozpačití. Kromě tradičních příběhů nedobudované infrastruktury a přeplněných škol si vzpomínají i na útěky na chaty či pocity šedivosti.22

V současnosti se ale sídliště často popisují jinak. Setkáváme se zde se symbolickým i doslovným zakořeněním.

Nejen že lidé získali k místu vztah, ale místo samotné se často výrazně "utopilo" v zeleni. Co je ale nejdůležitější, pro řadu lidí ze střední třídy je bydlení zde chápáno především v instrumentální, tj. praktické rovině. Vyzdvihují efektivitu bydlení na sídlištích, které pro ně představuje pohodlné bydlení s dobrou kvalitou a minimálními starostmi a péčí. Sídliště jim obvykle poskytují bezprostřední místa k odpočinku, stejně jako rychlou a dostupnou veřejnou dopravu do kulturních center města. Bezstarostnost a bezúdržbovost by asi byla jedním z klíčů porozumění, proč zde střední třída zůstala ve spokojeném bydlení. Vztah k bydlení na panelových sídlištích ale nebyl utvářen pouze prožitkem a vnímáním místa, ale také vývojem majetkoprávních vztahů, který byl historicky unikátní a místně velmi specifický. V období před rokem 1989 můžeme na základě sociologických analýz hovořit o rozšířeném fenoménu kvazi-vlastnictví, kdy lidé, přestože byli formálně nájemníky, nikoli majiteli bytů, jejich dlouhodobou držbou a údržbou získávali pocit i neformálně uznávaný status kvazi-vlastníků23. Tento výchozí stav hrál po roce 1989 zásadní roli ve formování sdílené představy spravedlivého nakládání s přímo či nepřímo státem vlastněnými byty.

Zatímco byty v restituovaných činžovních domech vnitřního města byly sice vráceny původním majitelům, ale ti je zároveň museli "vykupovat" od stávajících obyvatel, kteří byli chráněni regulovaným nájemným, na panelových sídlištích veskrze převažoval tlak a nikým nezpochybňovaný zájem o privatizaci za výrazně výhodných podmínek24. Nezanedbatelná přítomnost střední třídy na sídlištích znamenala, že velká část zdejších obyvatel měla dostatek mobilizovatelného kapitálu, ať již ekonomického, tak i kulturního a sociálního, aby mohla usilovat o úspěšnou realizaci privatizace zdejšího bytového fondu do rukou dosavadních obyvatel. A to často za velmi příznivých podmínek, které vlastně odrážely výše zmíněné nevyslovené kvazi-vlastnictví. Ve výsledku tak velká část pražských panelových sídlišť představuje nebývale velký prostor bytů v osobním či družstevním vlastnictví jednotlivých rodin s výjimkami, jako je sídliště nebo část sídliště Černý Most, o které píše Barbora Matysová v kapitole Černý Most a jeho čekání na revitalizaci.

Jak se tento vývoj promítl do příběhu střední třídy na pražských sídlištích? Přes prvotní obavy dosavadní statistiky neukazují, že by původní obyvatelé ze střední třídy sídliště opouštěli. Samozřejmě že někteří odešli za vysněným bydlením v rodinném domku za Prahou, ale dostupné údaje ukazují, že se jedná spíše o jednotlivé případy než o typický znak25. Proč?

Zaprvé zde střední třída našla bydlení, které sice neodpovídalo estetickým představám krásného tradičního města ani nenaplňovalo sen bydlení v rodinném domku, ale zato se jedná o bydlení, které vidí jako praktické.

S nenáročnou údržbou, dobrou dopravní obslužností a dostupnou infrastrukturou. Zadruhé specifická a unikátní majetkoprávní historie sídlištního bydlení v drtivé ve valné většině případů udělala ze zdejší střední třídy majitele. Tím odstranila jednu z posledních motivací, proč by usedlá střední třída hledala nové bydlení jinde. Nové bydlení, které by možná více odpovídalo středostavovské představě, by však zároveň mohlo znamenat nemalé - nejen finanční - náklady.

V českém či šířeji středoevropském kontextu není zvykem se často stěhovat, pokud si to okolnosti vyloženě nevynutí. Lidé se stěhují především kolem třicátého roku života v souvislosti se zakládáním rodiny. Mají přitom představu určitého cílového bydlení (domova), kterého když dosáhnou, tak už v něm zůstávají, není-li změna vynucená např. rozvodem apod. Přestože tedy kolem roku 2000, kdy také začínal skutečný boom suburbánní výstavby, už sídlištní střední třída nejspíše měla dost prostředků, aby mohla uvažovat o novém bydlení, často této možnosti nevyužila. Kolem padesátého roku života se jim do toho již nechtělo, ostatně to v českém kontextu ani není zvykem. Spíše to může být vnímáno jako zbytečně okázalá demonstrace statusu. Není pak výjimkou, jakkoli tento fenomén není statisticky zachycen, že tito usedlí obyvatelé na sídlištích, kteří měli dostatek finančních prostředků, neodešli do jiného, vysněnějšího bydlení, ale například zakoupili uvolněný byt či družstevní podíl ve stejném domě či v blízkém okolí.

Výše zmíněný příběh je příběhem minulosti. Na jednotlivých pražských sídlištích už původní obyvatelé, kteří přicházeli na sídliště jako mladí rodiče, veskrze vstoupili do seniorského věku. Mnozí již také zemřeli a dochází tak k nevyhnutelné obměně obyvatel. Kdo na sídliště bude přicházet, jaké zde bude jeho postavení a jak to ovlivní další osud těchto míst, je otázkou současnosti a následujících let. Z dostupných výzkumů je zřetelné, že pro většinu lidí nepředstavují panelová sídliště vysněné ideální bydlení. Pro mnoho lidí nicméně byla a stále jsou dobrou alternativou. Charakter panelových sídlišť pak v mnohém může ovlivnit to, jak s tisíci bytů naloží jejich dědici. Stane se z nich trvalý rodinný majetek generující malou, ale stabilní rentu? Budou spíše prodány dalším obyvatelům? Nebo se snad najdou velcí vlastníci, kteří se budou snažit rozdrobená vlastnictví skupovat?

- Nejúplnější sociologickou analýzu počátku československých sídlišť poskytuje dnes již klasický příspěvek k problematice: Musil J. a kol. (1985). Lidé a sídliště. Praha: Svoboda.

- Špaček, O. (2014). Distinkce a bydlení v pozdně socialistické společnosti. Sociální studia 11 (4): 51-70.

- Používám zde označení střední třída, tak jak je obecně rozuměna ve veřejné debatě i v sociologické terminologii. Je pochopitelné, že dobová literatura toto označení nepoužívá, přičemž zde není prostor pro detailnější diskusi třídní struktury socialistické společnosti.

- Sčítání lidu, domů a bytů 2001, vlastní výpočet.

- Tento text vychází ve svých empirických argumentech z dat ze Sčítání lidu, domů a bytů a z deseti polostrukturovaných rozhovorů s vysokoškolsky vzdělanými obyvateli různých pražských sídlišť, kteří na nich bydlí od doby jejich vzniku. Rozhovory se uskutečnily v roce 2015, přičemž v této době bylo respondentům mezi 57-68 lety.

- Projev prezidenta ČSSR Václava Havla k výročí únorového převratu 1948, Praha, 25. února 1990.

- Více o spokojenosti tehdejších obyvatel kapitola Spokojenost obyvatel se životem na sídlištích in Musil, J. a kol. (1985). LIdé a sídliště. Praha: Nakladatelství Svoboda, pp. 265-287.

- Šmídová, O. (1996). Vlastnictví a kvazi-vlastnictví bytů za socialismu a jejich postsocialistická mutace in A. Olivier (ed.). Cahiers du CEFRES. N° 11, Původní a noví vlastníci. CEFRES, Praha, pp. 116-124.

- Bazac-Billaud, L. (1996). Sociální dopad privatizace bytů na sídlištích: příklad Prahy 13 in A. Olivier (ed.). Cahiers du CEFRES. N° 11, Původní a noví vlastníci. CEFRES, Praha, pp 138-144.

- Usuzovat zde můžeme spíše nepřímo. Typickou mladou rodinu, která přicházela na sídliště, obvykle tvořili manželé narození v 50. či 60. letech (a jejich děti). Podíl vysokoškoláků v této generační kohortě bydlících na pražských sídlištích tvořil v letech 1991, 2001 i 2011 přibližně 25 %. Jinými slovy, data ze Sčítání lidu, domů a bytů neukazují, že by v průběhu prvních dvaceti let po roce 1989 vysokoškoláci dané generace ze sídliště odcházeli.
